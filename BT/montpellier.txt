ומשם שני ימים להר געש הנקרא מונפישלייר והוא מקום יפה לסחורה.  קרוב מן הים שתי פרסאות ובאים אליו מכל-מקום לסחורה אדום וישמעאל מארץ אל-ערוה ולונברדייא ומלכות רומא רבתא ומכל-ארץ מצרים וארץ ישראל וארץ יון וארץ צרפת וארץ ספרד ואינגלטירה ומכל-לשונות הגוים נמצאים שם על-ידי גינואיין ופישנין ושם תלמידי חכמים חשובי הדור ובראשם רבי ראובן בר טודרוס ורבי נתן בן רבי זכריה ורבי שמואל הרב שלהם ורבי שלמיא ורבי מרדכי ז״ל. ויש ביניהם עשירים גדולים ובעלי צדקה ועומדים בפרץ לכל הבאים לידם. 